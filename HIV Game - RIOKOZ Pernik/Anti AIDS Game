Обучителната мултимедийна програма " Бъди в час - СПИН / Спри, Погледни, Избегни Незнанието" е дело на екип от млади програмисти, членове на Общински Младежки Съвет град Перник.

Самата програма е представена под формата на компютърна флаш игра с 18 въпроса от сферата на знанията за ХИВ-СПИН. Играчът попада в приказна обстановка, където се среща с една нова среда, изпълнена с непознати същества и герои, някои от които помагат, а други пречат в задачата на героя да се справи с ХИВ Вируса чрез своите познания по темата. Сценарият е заинтригуващ и новаторски, и сам по себе си привлича вниманието на млади и стари. Рицарски битки, магьоснически дуели, царски дворци, любов и раздяла, превръщат тази програма в нещо повече от безценно помагало по темата, а именно- заинтригуваща феерия от знания, носеща добро настроение и приятни емоции. Този ефект се подсилва от ефирната музика, която съпровожда играча в неговите приключения.

Има опция за помощ, когато играчът срещне затруднение в отговора на някой въпрос, както и за повторен опит, а след всеки успешен отговор, има опция за научаване на по задълбочени знания в конкретиката на въпроса.  Колкото по-напред продължава главният герой в играта, толкова повече се задълбочават знанията на играещия. Всеки достигнал до финала на играта, се запознава с наградата, която го чака, в отплата на неговите усилия и умения.

Така представена програмата е чудесно допълнение към знанията на учениците, от долен и горен курс на обучение, по темата за превенция на ХИВ-СПИН и е от голяма помощ на учителите в процеса на преподаване по учебната програма по здравно обрзование в българските училища. В програмата са интегрирани и обобщени сведения по темата ХИВ-СПИН, информация за използваните ресурси, упътвания за ползване, информация и координати на автора. Програмата е подходяща и за домашно ползване, разпространение в интернет клубовете и игра он-лайн. В часовете, тя може да се проведе под формата на занимателно състезание, в което да вземат участие всички ученици. 

Играта печели доверие на младежи, техните родители и учители. Същевременно има доказана ефективност в усвояването на знания по темата. През м. Ноември в ГПЧЕ "Симеон Радев" гр. Перник се проведе своеобразен експеримент, резултатите от който затвърдиха изказаните твърдения. Училището е едно от 8-те пернишки гимназии включени в Нац. програма по здравно образование с изучаване на модул "Сексуално и репродуктивно здраве". Експериментът се проведе в 9-ти А и 9-ти Б клас. 

-В 9-А клас, бе изчетен текстов доклад, синтезиращ информацията по темата ХИВ- СПИН, която е предоставена в програмата. На следващата седмица,  учениците решаваха тест с 15 въпроса, информацията, за които са усвоили от представения им доклад.

- В 9-ти Б клас, учениците прекараха часа, използвайки програмата, и отново на следващата седмица, решиха тест, идентичен на този в 9-ти А.

Резултатите от теста показват следното:

-39% повече верни отговори при учениците от 9-ти Б клас, където младежите са възприели информацията от играта.

Резултатите от подобно проучване не претендират за представителност, но са добър пример за положителните тенденции за усвояване на зададената материя чрез мултимедийната програма "Бъди в час - СПИН / Спри, Погледни, Избегни Незнанието" .

Съдържанието на програмата е съгласувано и одобрено от експерти към Министерство на Здравеопазването, Младежки Здравен Център, Фондация “Здраве и Бъдеще”, психолози и учители и е отличен пример в интеграцията на неформалното образование сред българската младеж.
